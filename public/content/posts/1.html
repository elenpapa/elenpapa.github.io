<p>
  Η ορθογραφία της ελληνικής, ομολογουμένως, δεν είναι και η ευκολότερη του κόσμου. Παρ’ ότι έχει 5
  ήχους φωνηέντων, έχει 11 διαφορετικούς συνδυασμούς για τη γραφή τους. Η συνύπαρξη της δημοτικής
  και της καθαρεύουσας αλλά και η διατήρηση της ιστορικής ορθογραφίας περιπλέκουν ακόμα περισσότερο
  τα πράγματα σε επίπεδο ορθογραφίας αλλά και κλίσης.
</p>

<p>
  Φυσικά, ένα σύντομο άρθρο, όπως αυτό, δεν αρκεί για να καλύψει όλα αυτά τα ζητήματα, αλλά ίσως σε
  βοηθήσει να λύσεις μια δυο απορίες σου.
</p>

<p>
  Αν ωστόσο δεν βρεις αυτό που αναζητάς, σου προτείνω να ρίξεις μια ματιά στο
  <a href="https://www.greek-language.gr/greekLang/index.html" target="_blank">λεξικό</a>.
</p>

<p>Πάμε!</p>

<h2>Συγγνώμη ή συγνώμη;</h2>
<p>Και οι δύο γραφές είναι πλέον αποδεκτές. Προσωπικά προτιμώ την πρώτη.</p>

<h2>Μπύρα ή μπίρα;</h2>
<p>Η σωστή γραφή είναι μπίρα διότι πρόκειται για λέξη ξένης καταγωγής.</p>

<h2>Ξύδι ή ξίδι;</h2>
<p>Η σωστή γραφή είναι ξίδι διότι προέρχεται από τη λέξη ὀξίδιον.</p>

<h2>Συντριβάνι ή σιντριβάνι;</h2>
<p>Η σωστή γραφή είναι σιντριβάνι διότι πρόκειται για τουρκικό δάνειο.</p>

<h2>Εταιρεία ή εταιρία;</h2>
<p>Και οι δύο γραφές απαντούν στα αρχαία ελληνικά, αλλά η πιο διαδεδομένη είναι αυτή με -ει.</p>

<h2>Εφορία – εφορεία</h2>
<p>Με ι γράφεται η οικονομική εφορία ενώ με ει γράφεται η εφορεία αρχαιοτήτων.</p>

<h2>Ζήλεια ή ζήλια;</h2>
<p>Η λέξη γράφεται με ι.</p>

<h2>Κατασκοπεία ή κατασκοπία;</h2>
<p>
  Η γραφή με -εία δικαιολογείται με βάση την προέλευση της λέξης από το ρήμα κατασκοπεύω και αυτή
  προτείνεται από τη σχολική γραμματική.
</p>

<h2>Αμνηστεία ή αμνηστία;</h2>
<p>Η ορθή γραφή είναι με ι.</p>

<h2>Ηχορύπανση ή ηχορρύπανση;</h2>
<p>Η λέξη γράφεται με ένα ρ (ηχορύπανση) διότι προέρχεται από το ρήμα ρυπαίνω.</p>

<h2>Αυγό ή αβγό;</h2>
<p>Η σωστή γραφή είναι το δεύτερο.</p>

<h2>Αυτί ή αφτί;</h2>
<p>Ομοίως και εδώ είναι με -φ.</p>

<h2>Λαίδη ή λέδη;</h2>
<p>
  Κανονικά, ως ορθογραφικό δάνειο, δηλαδή μεταφορά από την αγγλική λέξη lady, έπρεπε να γράφεται με
  ε (λέδη). Όμως η γραφή με αι (λαίδη) θεωρείται επικρατέστερη λόγω καθιερωμένης χρήσης.
</p>

<h2>Πάρτι ή πάρτυ;</h2>
<p>Απλοποιούμε με -ι.</p>

<h2>Στιλ ή στυλ;</h2>
<p>Ομοίως επιλέγουμε την απλοποίηση.</p>

<h2>Βρωμάω ή βρομάω;</h2>
<p>
  Η ορθή γραφή είναι με ο. Το ω προκύπτει παρετυμολογικά από τη φράση τῶν σκωλήκων βρῶμα καὶ δυσωδία
  (αυτό που βρομάει επειδή το τρώνε τα σκουλήκια, δηλ. το πτώμα, όπου η λέξη βρῶμα σημαίνει «τροφή»
  και προέρχεται από το ρήμα βιβρώσκω, που σημαίνει «τρώω»).
</p>

<h2>Ξυπόλυτος ή ξυπόλητος;</h2>
<p>Η ορθή γραφή είναι με υ (ξυπόλυτος).</p>

<h2>Άλλες συνηθισμένες περιπτώσεις λαθών</h2>

<ul>
  <li>ακατανόμαστος αντί του ορθού ακατονόμαστος</li>
  <li>ανεξαρτοποιούμαι αντί του ορθού ανεξαρτητοποιούμαι</li>
  <li>ανημέρωτος αντί του ορθού ανενημέρωτος</li>
  <li>ανταπεξέρχομαι αντί του ορθού αντεπεξέρχομαι</li>
  <li>αποθανατίζω αντί του ορθού απαθανατίζω</li>
  <li>αποτανθώ αντί του ορθού αποταθώ</li>
  <li>γενεολογικός αντί του ορθού γενεαλογικός</li>
  <li>δικτάκτορας αντί του ορθού δικτάτορας και δικτακτορία αντί δικτατορία</li>
  <li>ενωματάρχης αντί του ορθού ενωμοτάρχης</li>
  <li>ζάμπλουτος αντί του ορθού ζάπλουτος</li>
  <li>καταχωρώ αντί του ορθού καταχωρίζω και καταχώρηση αντί καταχώριση</li>
  <li>κοινοτυπία αντί του ορθού κοινοτοπία</li>
  <li>μεγενθύνω αντί του ορθού μεγεθύνω</li>
  <li>μελαμψός αντί του ορθού μελαψός</li>
  <li>μεταξεταστέος αντί του ορθού μετεξεταστέος</li>
  <li>Οκτώμβριος αντί του ορθού Οκτώβριος</li>
  <li>παρανομαστής αντί του ορθού παρονομαστής</li>
  <li>παρανυχίδα αντί του ορθού παρωνυχίδα</li>
  <li>παρεισφρύω αντί του ορθού παρεισφρέω</li>
  <li>παρεπιπτόντως αντί του ορθού παρεμπιπτόντως</li>
  <li>περιθάλπτω αντί του ορθού περιθάλπω</li>
  <li>προπάππους αντί του ορθού προπάππος</li>
  <li>συνοθύλευμα αντί του ορθού συνονθύλευμα</li>
  <li>σύσφιξη αντί του ορθού σύσφιγξη</li>
  <li>υδρορροή αντί του ορθού υδρορρόη</li>
  <li>υποθάλπτω αντί του ορθού υποθάλπω</li>
  <li>χειρούργος αντί του ορθού χειρουργός</li>
  <li>ως αναφορά αντί του ορθού όσον αφορά</li>
</ul>
