<h1 style="color: #2c3e50">Ο χωρισμός ενός βιβλίου σε κεφάλαια</h1>
<p>
  Είναι από τα πιο σημαντικά πράγματα που πρέπει να κάνεις ως συγγραφέας, πριν στείλεις το βιβλίο
  σου στον δρόμο της έκδοσης.
</p>

<p>
  Ωστόσο, έχω παρατηρήσει πως συχνά οι συγγραφείς αμελούν αυτό το κομμάτι, ξεχνώντας πως τα κεφάλαια
  είναι ο σκελετός της ιστορίας, χωρίς τον οποίο, η ιστορία, το σώμα, δηλαδή, θα κινείται περίεργα ή
  και καθόλου.
</p>

<p>
  <strong>Τι εννοώ με αυτό;</strong><br />
  Εννοώ πως, αν ανοίξω ένα βιβλίο 400 σελίδων το οποίο δεν έχει κεφάλαια ή έχει 5 ή 6 κεφάλαια που
  συνεχίζονται για 70 και 80 σελίδες, θα το κλείσω και θα διαλέξω ένα άλλο βιβλίο να διαβάσω. Όσο
  καλογραμμένο και αν είναι, τα κεφάλαια είναι τόσο μεγάλα που κουράζομαι μόνο στην ιδέα ότι πρέπει
  να τα διαβάσω.
</p>

<p>
  Ο αναγνώστης ή η αναγνώστρια ενός βιβλίου θέλει την ικανοποίηση του κεφαλαίου. Αν είναι μικρό, θα
  πει ένα ακόμα, και το ένα θα γίνουν δύο και τρία, και το βιβλίο θα τελειώσει πριν το καταλάβει. Αν
  δει ότι το επόμενο κεφάλαιο είναι 90 σελίδες, θα σταματήσει και θα το αφήσει για μια άλλη μέρα.
</p>

<h2 style="color: #34495e">Συμβουλή 1</h2>
<p>
  <strong>Φτιάξε κεφάλαια από 2.000 μέχρι 4.000 λέξεις</strong> (στο τυπωμένο 10-20 σελίδες). Αυτός
  ο κανόνας είναι πολύ σημαντικό να τηρείται, ιδιαίτερα στην αρχή. Τα πρώτα κεφάλαια είναι τα πιο
  «βαρετά» θα λέγαμε για τις αναγνώστριες και τους αναγνώστες, μέχρι να γνωρίσουν τους χαρακτήρες,
  να μπουν στο κλίμα του βιβλίου, να συνηθίσουν τη γραφή κ.λπ. Πρέπει, λοιπόν, στην αρχή να τις ή
  τους δελεάσουμε.
</p>

<h2 style="color: #34495e">Συμβουλή 2</h2>
<p>
  <strong>Προσπάθησε να είναι σχετικά ομοιόμορφος ο χωρισμός.</strong> Αυτό δεν είναι πάντα εφικτό,
  αλλά δε γίνεται το ένα κεφάλαιο να είναι 4 σελίδες, το επόμενο 70, μετά 9, μετά 34 κ.ο.κ. Τώρα, αν
  προς το τέλος τα κεφάλαια γίνουν κάπως μεγαλύτερα (σε λογικά πλαίσια πάντα), δεν υπάρχει πρόβλημα,
  αφού όσο πλησιάζει η κορύφωση, ο αναγνώστης ή η αναγνώστρια ανυπομονεί να μάθει τι θα γίνει, άρα
  είναι δυσκολότερο να αφήσει το βιβλίο έτσι και αλλιώς.
</p>

<h2 style="color: #34495e">Συμβουλή 3</h2>
<p>
  <strong>Πρόσεχε το τέλος των κεφαλαίων σου.</strong> Εφόσον ήδη ξεκαθαρίσαμε ότι στόχος σου είναι
  να κάνεις τις αναγνώστριες και τους αναγνώστες να μην μπορούν να αφήσουν το βιβλίο σου, πρέπει να
  προσέξεις πολύ πώς τελειώνεις το κάθε κεφάλαιο. Αν τελειώσει σε κρίσιμο σημείο, θα συνεχίσουν να
  διαβάζουν. Αφού τελειώσεις την πρώτη γραφή, γύρνα πίσω και διάβασε το τέλος των κεφαλαίων. Σε
  κάνουν να θες να γυρίσεις σελίδα; Σου προκαλούν αγωνία; Σου αφήνουν ερωτηματικά που θες να
  απαντήσεις αμέσως; Αν η απάντηση είναι όχι, θέλουν δουλειά.
</p>

<h2>Βοnus Συμβουλή: Παράγραφοι</h2>
<p>
  Ένα άλλο ζήτημα το οποίο πρέπει να προσέξεις είναι το <strong>μέγεθος των παραγράφων</strong>. Αν
  μια παράγραφος ξεπερνά τις 20 γραμμές στο Α4, στο σελιδοποιημένο η ίδια παράγραφος θα είναι κοντά
  στις 35 σειρές, που σημαίνει ότι θα υπερβαίνει τη μια σελίδα (μεγάλο πρόβλημα). Οι παράγραφοι καλό
  θα ήταν να κρατιούνται μέχρι τις 10-12 γραμμές στο Α4, ώστε να μη βλέπουμε πάρα πολύ μεγάλα ενιαία
  κομμάτια κειμένου. Μη διστάσεις ακόμα και να χωρίσεις μια πρόταση σε δική της παράγραφο, αν είναι
  δυνατή, ώστε να ξεκουράσεις το μάτι των αναγνωστών ή αναγνωστριών και να δημιουργήσεις ένα
  αναγκαίο κενό σε μια μεγάλη παράγραφο.
</p>

<p>
  Πριν, λοιπόν, παραδώσεις το επόμενο βιβλίο σου, αφιέρωσε λίγο χρόνο να ελέγξεις τα κεφάλαιά σου
  και να κάνεις τις απαραίτητες αλλαγές.
</p>
